# -*- mode: mandoku-view; -*-
#+TITLE: 沈下賢文集
#+DATE: 2015-09-11 08:19:36.373524
#+PROPERTY: ID KR4c0065
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 3
#+PROPERTY: FILE SB04n0381-003沈下賢文集-卷第三.
<pb:KR4c0065_SBCK_003-1a>¶
沈下賢文集卷苐三¶
　　雜著¶
　　　　夏平　旌故平盧軍節士¶
　　　　萬勝崗新城録　魏&KR0632;分河録¶
　　　　　夏平¶
夏之為郡南走雍千五十里渉流沙以阻河地當朔¶
古名其郡曰朔方其四時之辰夭暑而延冬其人毅¶
其風烈其氣威而厲易憤而難平夫其難平之狀在¶
陽為悖在隂為佷悖為不平者在上暴横而為也在¶
<pb:KR4c0065_SBCK_003-1b>¶
下殘寃而為也佷為不平者在上蔽惑而為也在下¶
憤激而為也元和初夏之節度韓將軍入覲其甥楊¶
琳為之後㕥兵叛天子命将軍演代之既至盡殺其¶
屬將曲直者無别罪併俘其家姊弟妻子乃以其善¶
貌擇入其餘均賞麾下騎士皆得肆辱汙明年拜右¶
衛李將軍愿為尚書出代演為政至其城察民氣色¶
不淂平廼留意於察果得之即令曰天子愍不辜乆¶
而命四方為政執事觀察之夫楊琳叛脅其良人良¶
人㕥骨肉妻子故不能得止又不䏻即死制巳在人¶
<pb:KR4c0065_SBCK_003-2a>¶
今皆㕥是罪戮之矣其姊弟妻子當免者不宜復蓄¶
汙且又皆良人子等䫫耳寜幸如是乎今盡籍出之¶
無得隱吏更察敢有如是者斬於是尚書愿廼以畜¶
馬為則詶淂所虜者相當其直其人皆死志積寃憤¶
旣出則豁其所畜道路呼聲四逸有感憤不勝于心¶
者則仰而號俯而踊退而變為喜而舞謡其德其聲¶
雜調齊感如是連日攺旬而后已是則條理其政如¶
此其氣復能為悖邪夏之屬土廣長㡬千里皆流沙¶
屬民皆雜虜虜之多曰党項相聚於野曰部落其所¶
<pb:KR4c0065_SBCK_003-2b>¶
業無農桑事事畜馬牛羊槖駞廣德年中其部落先¶
党項與其䫫意氣不等強者有牛羊槖駞其後更酬¶
殺轉轉六七十年莫能禁道路殺掠以為甞與華民¶
迫貨馬牛羊槖駞者貨已輒以壯騎從㨗道伺險擊¶
華民華民脫死者㡬希矣尚書公旣按察部落盡知¶
其&KR2069;大者死小者盟又令曰今盟已敢有叛者㓕之¶
其后有人貨淂一馬厚價善色駭而逸亡其所就月¶
餘奔歴數帳異逐之又至一悵帳之老乃相與執而¶
詣公居請曰有馬逸来莫知其所由自後更歲故亡¶
<pb:KR4c0065_SBCK_003-3a>¶
馬者得復之是則整頓其弊如此其氣復能為佷耶¶
夫政之不明則平不淂施于氣笑色語法不清則平¶
不得信于市貨理化昔者周公之為政處于相則天¶
下平䖏于東則一方平今夏北一方也淂其平如此¶
豈在位者而知周公之道耶乃籍所㕥于篇㕥明善¶
理云爾¶
　　　　　旌故平盧軍節士¶
郭昈郭航本不同族皆家平盧軍昈父珎岑舉進士¶
與權臯著作同上苐天寳末燕人叛雖㕥戮自是而¶
<pb:KR4c0065_SBCK_003-3b>¶
齊趙之間頗聞其強矣昈旣壯能習先人所業復舉¶
進士時權相國為禮部尚書其所立欲擢之及聞家¶
居非地即罷選歸而亦為師古所辟昈與故渤海人¶
髙鉥為等伍師古死師道代之復用鉥昈為從事有¶
頃常山帥卒其卒請嗣帥未得命師道亦遣甲卒萬¶
人北渡河太原㕥為頋望鉥昈相與議語謂燕蔡之¶
侯初封欲令師道先之為朝省㕥樹大效乃說曰傭¶
有操鋤為人治榢者能勤糓㓕稂歲得均穡至于傭¶
子既専地自入其伍益相辦助或謂之語曰田人百¶
<pb:KR4c0065_SBCK_003-4a>¶
畆成而餉之直㡬半足㕥飽三冬之腹至於所取非¶
任頼主人土廣且寛之則曰可苟設一旦篤其不奉¶
亦奪矣是属固不殍矣此借言於家人尚尔况傭於¶
天子乎今北河之傭方責其専田君侯寜可以假非¶
於不理者誠能此時因經圖㕥盡入其地親謁闕下¶
則君侯之功莫可與等保餉丗世雖孱孫亦終不奪¶
豈不偉㢤夫舉食於人當渴饑之望也一飯千金未¶
足者不能十金及飫而進於前雖海陸備鼎頋與糠¶
籺齒尚何所愧願君侯省之無為人後事將行左右¶
<pb:KR4c0065_SBCK_003-4b>¶
者更沮之曰猛虎所㕥使物畏而不敢犯者以能威¶
自居也故盤林横谷奮睛以拏怒掉尾㕥倚嘯猒食¶
於羆豕麏麚之肉及弃其所長而欲弭耳委首以待¶
餒是知命懸扵執者之手雖塵兒得㕥狎而搏雖欲¶
申歩於咫尺安淂自遂也今公捨自食而就待餒其¶
後亦能無恨乎孰為公計其事扵是師道果大悔遂¶
殺髙鈢而昈以能善人左右開之故淂無殺幽於蔡¶
之鄙縣使人守其門親屬通徃來輒籍署更十餘歲¶
當元和九年蔡帥少陽死其子元濟欲以有父之地¶
<pb:KR4c0065_SBCK_003-5a>¶
請於天子天子怒發兵圍之既急師道亦悖乃隂為¶
之助明年秋師道兵萬餘東㓂彭城入簫豐沛且敗¶
而還因艱四境出入者月餘昈乃為練繒書緘之絮¶
帑如顆遣航持詣彭城請其願得上奏將行執航手¶
曰努力慎勿洩書不吾名蓋假齊人劉諒耳非見帥¶
無得言吾書者航至彭城宗人運為武寜虞候都使¶
始航欲舎之㑹運將兵出㝎豊未還航直詣賔府見¶
郭行餘因曰航母之姊子劉諒有帛書奏記陳叛兵¶
者山川曲折之狀願見將軍行餘淂之喜悅起告其¶
<pb:KR4c0065_SBCK_003-5b>¶
帥航見帥獨謂帥曰郭昈為之畏洩故假劉諒劉諒¶
者師道所信之吏也遂發書書詞云願㕥兵三千人¶
出滄州用戈舡浮海莱淄之上此時海不備所䖏皆¶
罪人謪吏無所與堅遂與上奏扵是天子遣告欵城¶
帥知之帥以為非昈書疑師道為之㕥相詿誤故航¶
歸不得書報獨告以信語航不敢復故道道廻逺凡¶
數千里乃及昈所䖏未見昈且為師道所召既行與¶
昈兄子㑹於道因竊謂曰今者航無狀受召豈前事¶
之露耶且露航獨死終無所敗無憂也昈聞之㡬自¶
<pb:KR4c0065_SBCK_003-6a>¶
引死航令莱人甞以氣敢聞於平盧軍及師道欲叛¶
盡縻絡敢士故航在名中初航不知其召之所㕥也¶
意謂知前謀竟憂死明年元濟誅又明年師道反詔¶
遣大梁椘彭城蔡許&KR0632;魏之師合而四入於是彭城¶
軍下魚臺入金郷椘軍圍海取其二縣大梁軍攻考¶
城淂之&KR0632;蔡許共拔斗門至臨濮魏軍渡楊流占東¶
阿再戰渉商屯鄆西六十里兵最近賊益敗故師道¶
遣右將軍劉晤將握前後兵三十萬人出當魏魏兵¶
日急晤晤亦為師道所篤乃歸斬師道盡以鄆城降¶
<pb:KR4c0065_SBCK_003-6b>¶
得拜為&KR0632;師在十四年二月乙亥也髙鉥以前著跡¶
追為尚書蓋言寵之昈淂以外郎為&KR0632;從事詔令行¶
餘為記室行餘與昈㑹於河關之間昈謂行餘曰昈¶
前者使航馳帛奏至彭城聞其還不聞其問今巳死¶
矣君知其請乎行餘曰請者云何昈猶能盡語軍中¶
之詞矣行餘曰果然鳴呼航竟死矣莫有聞者嗟乎¶
十四年余與李褒劉濛宿白馬津俱聞之於郭記室¶
明日復皆如濟北濟北之人盡能言昈之節故悉㕥論¶
著將請于史氏云¶
<pb:KR4c0065_SBCK_003-7a>¶
　　　　萬勝崗新城録¶
元和九年蔡之帥死其子元濟㕥其土叛逸掠陳汝¶
之間冬縱兵臨夀春屠馬塘走其守令狐通焚霍丘¶
淮南郡邑大駭民人卷席而居上聞之怒謪其守明¶
年春詔執金吾李將馳傳出守之既至收其壊卒聚¶
夀春城使人勞井閭而市貨耕桑之業始復民人莫¶
知復爲戰矣八月乙巳夜引兵南出霍丘百四十里¶
又折而西四十里營於萬勝崗築新城初將度曰吾¶
士卒萍合之衆也易散而難役吾㕥築壘令之必苦¶
<pb:KR4c0065_SBCK_003-7b>¶
難使㓂聞之必襲吾思欲其自用乃召諸將謂曰吾¶
旦日望氣其狀有㓂謹備之令諸軍分營連居環廻¶
之間十有餘里各視營之所向冝為數堵之垣以禦¶
暴矢耳諸將素竒将軍言歸而亟暁其卒故所命立¶
&KR0556;将軍與監軍使出周視之還至武寜大稱築者之¶
能勞以酒帛語寵其将因曰既已幸周繚之善也他¶
将恥其功之不䫫乃復興即日而垣周将軍監軍使¶
出牛酒為勞因士卒之樂又令曰山澤之地其土瘠¶
漓今時方秋浸潦用事謂衆之功難為也頋為垣今¶
<pb:KR4c0065_SBCK_003-8a>¶
日而周明日而壊吾為諸君惜之誠能致其厚則土¶
藏(去聲)色氣脉力相輔雖霖潦不為患矣築者皆悅¶
復争為厚及竟将軍監軍使出視之復勞曰嗟乎諸¶
君之能衆士之功也既周且厚始謂其垣今則城矣¶
因自吟曰城乎城乎使其増數仭而飾之㓂雖蚩尤¶
寜敢犯我乎遂歸諸将相謂曰乃者將軍之詞淂無¶
意其髙邪吾黨亦魁醜其卑矣復増其築於是新城¶
遂具明日果㓂来望見㫮愕然因至新城傍俱張喉¶
髙言指城上曰為我曹敬謝将軍訖詞而去諸将盡¶
<pb:KR4c0065_SBCK_003-8b>¶
伏㓂亦㕥王賢董重質營其側拒之十一月戊辰将¶
軍将卒萬餘西渡澗渠上史蔟崗與賊陣自平明至¶
日中進退相延不得合及日側将軍乃謀曰彼必乗¶
暮伺吾還兵擊我必矣於是引兵急攻㓂㓂延退數¶
里乃以精兵分伏其兩隅復自延退間拔其羸老先¶
渡者㕥為兵怠俱還遂大呼疾馳東下扵是伏兵皆¶
奮㫁其後賊大潰殺傷千餘生得數十人官卒死者¶
亦數百人是時李存亮為先鋒将使百騎遊擊左右¶
獨五人環馳如轂至賊麾下斬其將王賢繼轡轉闘¶
<pb:KR4c0065_SBCK_003-9a>¶
而歸十一年夏髙霞寓敗於隋唐既謪盡發其卒属¶
東備矣九月使偏将軍李曜領歩卒數百人從險道¶
夜衘枚入㓂境西過九女原百餘里屠其堡聚三十¶
餘壘又使義營諸将西北傍安陽山破其土附屯戌¶
之衆數十百人招其䧏民男女萬户得其将二人用¶
之乆之朝之卿士以爲将軍怠於戰或發其語而客¶
亦有來語於将軍曰始天下髙将軍之義㕥将軍兵¶
臨三州之㓂謂一舉而取何爲乆不稱其獲與将軍¶
曰子之望吾非也夫鋤深稂者必利其鍤乃吾之部¶
<pb:KR4c0065_SBCK_003-9b>¶
多吴椘畊販之人長習於沮澤之上彼魚鳥之性生¶
矣恇恇如偷兒其游翔之群非不多也及撫掌而駭¶
之即争為潰矣而㓂亦素難吾名常以精卒待我今¶
驅是於欹谷之間與㓂决闘譬由畜彘之禦窮狼寜¶
有所抗蓋居之嚴城以固其意令旦暮從壁上望見¶
㓂騎號呼奔突之狀以熟其目然吾又常喻以風雲¶
勝敗之語語之壯所恃如目熟而恃壯及其可用吾¶
伺其利而擊之期於必勝此吾所効也十一年冬詔¶
書促戰十月乙未上遣中貴人來臨視将軍於是圖¶
<pb:KR4c0065_SBCK_003-10a>¶
其陣於帳中令諸將各職其序旦暮擊皷教士卒為¶
分合圎方之勢備盡所用将軍岀客有難之曰自建¶
中於今淮夷三叛其間矣雖蒙赦令然未甞斯湏忘¶
戰故介兵人傳其兵父訓之子兄教之弟非戰事不¶
語是㓂以將軍名聞天下固不敢犯自将軍西出疆¶
屯兵於萬勝城以控其要濠水而東連次淮江之間¶
郡邑之人畊桑自力輸轉相屬曽不為㓂虞此將軍¶
之功也以強計毅誠招其轉禍之人繼來如䋲此将¶
軍之用也今将軍不以此為百全之基驅貃越之人¶
<pb:KR4c0065_SBCK_003-10b>¶
身自蒙堅而與必死之㓂决命頃刻即萬有一不知¶
将軍之指東土之固将安仰㢤對曰此吾㕥熟於計¶
乆矣然吾昔甞仕於河塞十有餘年公若僂之亡伸¶
也前行始入覲不意蒙寵於過悞使率師振旅吾之¶
力唯其所指巳死効夫馬隨羈而引者也覊之使馳¶
則為之馳緩則歩安有擇塗陸而避僵蹶哉如有縱¶
之不前衘之不止徒見撻賤之弃焉得延頸踠足以¶
待御且聖上旦暮待績於吾中貴繼至亦吾蒙覊之¶
日也何敢自引於便而巳矣遂以十一月庚辰夜漏過¶
<pb:KR4c0065_SBCK_003-11a>¶
四十刻引兵西渡上史蔟牧之下矚賊壘分銖皆察¶
及日中天風西猛起折(浙)幹廻幟將軍謂中貴人曰¶
今日之候非其利也願屯兵堡史蔟以伺之中貴人¶
曰某受命視公戰不視公守將軍不得巳乃陣中軍¶
為前武寜軍次之左右輔皆親兵戰凡十合㑹廬宣¶
之軍居間聞戰聲自驚潰失次且遁是賊軍方若中¶
軍武寜之殺傷㡬欲引去聞廬宣之軍驚潰即分精¶
兵數百勁突所潰以擊亡而將軍復與中軍武寜深¶
逐賊西行數十里因與廬宣之軍相弃廬宣之軍先¶
<pb:KR4c0065_SBCK_003-11b>¶
遁去卒無所傷至暮中軍力闘遂死其將曹推直張¶
忠信楊渾等及卒死者數百人武寜者亦數百人還¶
軍新城雖無功者亦勞之以故士卒無戰苦畏叛之¶
患時某客夀春得詳其語而書之㕥備史聽¶
　　　　　魏&KR0632;分河録(九年冬為師薛公作)¶
元和八年秋水大至&KR0632;河南瓠子堤溢將及城居民¶
震駭帥恐出視水迎流西南行思欲以救其患亦頗¶
聞故有分河之事言其水甞導出黎陽傍帥以其功¶
尚可跡於是遣其賔裴引㤗請於魏曰河經他而東¶
<pb:KR4c0065_SBCK_003-12a>¶
滑最大自洛以西百流皆集于滑而春秋堤防不為¶
固此将軍所明知也切以黎陽西南其洄壖拒流以¶
生衝激之力誠願决一派於斯幸分其威耳今秋雨¶
連乆不間洛&KR0632;㕥西椎川峻谷暴發之水争怒以走¶
㑹即河勢日夜益壯恐一旦城郭無賴謹聽命於将¶
軍魏帥許之其將卒吏民更請曰患難近也况&KR0632;得¶
水禍於天乆矣魏何戚乃許移於巳㢤帥曰民前聽¶
所語是黎陽與&KR0632;俱帝土否耶設人有不幸扵水火¶
而望及於四海道路之人凡見其苦即為舉手寜皆¶
<pb:KR4c0065_SBCK_003-12b>¶
有戚者夫全大㕥弃細順理也且&KR0632;壁卒數萬人民¶
不安業未知其頼吾安敢以河鄙咫尺之地為專惜¶
乎願桑麻五糓之出不能賑百户假如水能盡敗黎¶
陽尚不足愛况其無有民何患無土㕥食因召吏趍¶
籍民地所當奪者盡㕥他地與之籍奏天子天子嘉¶
其意可而明年春&KR0632;鑿河北黎陽西南役卒萬人間¶
流二十里復㑹于河其壖田凡七百頃皆歸屬河南¶
夏六月魏使楊茂卿授地&KR0632;帥令陳酒樂與浮河新¶
渠是日亞之以客得與故悉其事於兩帥之賔¶
<pb:KR4c0065_SBCK_003-13a>¶
　　　　　學解嘲對¶
客有以今廪食之不充漕&KR1966;不勝於弊是勞逺而堕¶
近以爲問者余於是彂憤數日故縷言而對之昔漢¶
徙山連豪冨兼併之家以奉國邑凡百二十四萬户¶
又有南北東西軍及匈奴雜虜以國衆来歸者仰給¶
於漢未聞甞俟&KR1966;於吴越而復給也今以三千人食¶
勞輸江淮歲貢三十萬斛迎流越險覆舷敗&KR1966;不得¶
十半自漕以東督稽之官凡四十七署署吏不下百¶
數歲費錢十千萬爲大數而部吏舟傭相踰爲姦鞭¶
<pb:KR4c0065_SBCK_003-13b>¶
榜流血酸苦之聲相聞禁錮連歲不解歲千餘人雖¶
赦宥而獄死者不可勝多矣甚非仁聖之所牧人也¶
乃者燕人叛玄宗南廵巴蜀肅宗勞兵于靈府及三¶
駕神遊代宗臨陜關中流離羸牛一韁當市錢二百¶
千故有轉輸之法雖救一時然終轉人於禍誠可以¶
痛今雖未可暴去且冝㕥三輔粟為貢重資於農則¶
耕稼自勤畊稼自勤甸服無曠土遊人矣如此九年¶
之蓄可以儲又何勞輸&KR1966;於逺㢤客曰敬聞其㫖¶
沈下賢文集卷苐三¶
